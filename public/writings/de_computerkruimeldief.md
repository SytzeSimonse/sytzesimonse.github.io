---
title: "De computerkruimeldief"
date: "2025-11-09"
language: "nl"
excerpt: "Jonathan W. kreeg 24 maanden cel voor het plegen van identiteitsfraude met gelekte inloggegevens van Telegram. Hij is slechts één van de vele 'kruimeldieven' die profiteren van een systeem waarin bedrijven liever kiezen voor gebruikersgemak dan voor echte beveiliging. Terwijl de politie de toestroom niet aankan, gaat er iets veel waardevollers verloren dan geld: vertrouwen in de digitale samenleving."
---

# Computerkruimeldief

Worden er op dit moment op jouw rekening duizenden euro's aan producten besteld zonder dat je het weet? Ook jouw gelekte inloggegevens circuleren misschien in de donkere krochten van het internet.

Het is maandagochtend 20 oktober 2025 als Jonathan W. wordt voorgeleid bij de Rechtbank Rotterdam. Tussen juli en december 2024 logde Jonathan in op zowel particuliere als bedrijfsaccounts om op andermans naam aankopen te doen. De inloggegevens haalde hij uit zogenaamde 'lead lists': lijsten met gelekte gebruikersaccounts die hij gratis downloadde via Telegram-kanalen. De spullen die hij kocht – op rekening of met achteraf betalen – liet hij bezorgen op een adres in Rotterdam en werden vervolgens doorverkocht.

Jonathan wordt schuldig bevonden aan computervredebreuk, identiteitsfraude en diefstal. Hij krijgt 24 maanden, waarvan 12 maanden voorwaardelijk, met een proeftijd van 3 jaar.[1] Volgens advocaat Plasman komt Jonathan daarmee goed weg: "Ik vond het zelfs een lage eis."

## "Bijna een verslaving"

Jonathan zat al eerder vast voor een vergelijkbare daad: op Marktplaats verstuurde hij phishing Tikkie-linkjes en maakte daarmee in korte tijd rond de 30.000 euro buit. Op de vraag van de rechter waarom het weer is misgegaan in zijn proeftijd, reageert Jonathan open: de verleiding is groot en het wordt hem té makkelijk gemaakt. "Het begint met 5 euro, 5 wordt 10, 10 wordt 20. Het wordt bijna een verslaving," aldus Jonathan.

Het is niet voor niets dat hij een tweede keer gepakt is voor zijn digitale diefstal. Jonathan deed geen enkele poging zijn identiteit te verhullen, bijvoorbeeld door het gebruik van een Tor-browser of VPN-verbinding. De politie kon Jonathan eenvoudig opsporen door middel van traceerbare IP-adressen, zendmasten-gegevens en telefoonnummers. Ook advocaat Plasman laat er geen onduidelijkheid over bestaan: "Alle pijlen wijzen naar mijn cliënt."

In de rechtszaal toont Jonathan weinig berouw. Hij legt eerder de schuld bij de benadeelde partijen: "Het is een zwakte van Bol.com zelf dat het mogelijk is om met alleen creditkaartgegevens aankopen te doen", verklaart hij.

## Opportunistische kruimeldieven

Na afloop spreek ik met advocaat Plasman over hoe het kan dat Jonathan zo onzorgvuldig te werk ging. "Als je niet denkt aan de gevolgen, behalve de korte-termijn winst, dan denk je ook niet aan hoe je gepakt kan worden," stelt Plasman. De dader ziet bovendien het individuele slachtoffer niet. "Hij ziet alleen instanties waar je geen rekening mee hoeft te houden."

Ik spreek erover met dr. Marleen Weulen Kranenbarg, die onderzoek doet naar cybercriminaliteit en daderschap:

"Deze delicten zijn typisch 'opportunistisch'. De jongeren denken: 'eventjes kijken', zonder zich te realiseren dat het bezit van de gelekte lijsten zelf al strafbaar is. Omdat er geen technische kennis nodig is om de 'leads' te verkrijgen, denken deze jongeren vaak ook niet na over technische manieren om zichzelf te anonimiseren."

Dat Jonathan weinig spijt toont verbaast Weulen Kranenbarg niet. Ze noemt dit het zogenoemde "online disinhibitie-effect": mensen voelen minder remming online dan offline. Daders zijn zich vaak niet bewust van de gevolgen – zowel voor het slachtoffer als voor henzelf.

Uit eigen onderzoek blijkt dat er in de afgelopen 4 jaar minstens 13 vergelijkbare uitspraken waren, waarbij daders gestolen 'leads' via Telegram verkregen. Het profiel: jongeren tussen 17 en 28 jaar die snel geld willen verdienen.

## Een druppel op de gloeiende plaat

Als we kijken naar het aantal slachtoffers van online criminaliteit in Nederland, valt dat aantal rechtszaken echter in het niet. Uit cijfers van het CBS blijkt dat in 2024 2,4 miljoen mensen het slachtoffer van online criminaliteit waren.[2] De financiële schade bedroeg in 2023 naar schatting 707 miljoen euro.[3] Daarnaast geeft 42% van de slachtoffers aan minder vertrouwen in mensen te hebben.

Volgens dr. Weulen Kranenbarg ligt hier een spanningsveld:

"De politie spoort mensen actief aan aangifte te doen, maar er blijkt vervolgens te weinig capaciteit en kennis om de aangiftes op te pakken en daders te vervolgen."

Een rapport uit 2024 van het Nederlands Studiecentrum Criminaliteit en Rechtshandhaving (NSCR) bevestigt dit probleem: van 300.000 politieregistraties betreft slechts 1% cybercrime. In aangiftes is maar in 10% van de gevallen een verdachte in beeld.[4] Dit betekent dat de meeste daders wegkomen met hun misdaad.

## Security & Sales

Gedupeerde bedrijven kunnen in samenwerking met de politie wel de dader opsporen, maar lijken nog onvoldoende preventieve maatregelen te treffen.

De politie zet echter wel in op deze preventieve aanpak. Bijvoorbeeld met het No More Leaks-programma, waarbij versleutelde (gehashte) gebruikersnaam-wachtwoordcombinaties worden gedeeld met bedrijven. Deze kunnen vervolgens actie ondernemen, bijvoorbeeld door wachtwoordresets te forceren.

Frederiek Burlage, verantwoordelijk voor publiek-private samenwerking bij de Politie, vraag ik naar de huidige status van het programma: "Hoewel we niet precies kunnen meten hoe effectief het programma is, zien we dat bedrijven erg enthousiast zijn om deel te nemen". Oorspronkelijk opgezet voor webwinkels, is het inmiddels relevant voor elk digitaal opererend bedrijf.

De politie raadt daarnaast bedrijven aan om extra beveiligingsmaatregelen te nemen, zoals 2-factor-authenticatie (2FA). "Security-afdelingen willen wel, maar een Sales-afdeling heeft weer andere belangen. Een extra authenticatiestap leidt vaak tot hogere kosten bij de klantenservice, waar meer klanten te woord moeten worden gestaan."

Zowel Bol.com als ING weigerden een interviewverzoek. De motivering van Bol.com was dat zij "potentiële fraudeurs niet wijzer willen maken dan ze mogelijk al zijn." ING stelde dat openheid af zal doen aan de effectiviteit van het veiligheidsbeleid. Een reactie van brancheorganisatie Thuiswinkel.org op een verzoek bleef uit.

## Gedoe versus gemak

Het lijkt erop dat 'kruimeldieven', zoals Jonathan, simpelweg niet relevant genoeg zijn voor online retailers en banken. Het is makkelijker en goedkoper om klanten financieel te compenseren dan effectieve maatregelen te treffen.

Volgens advocaat Plasman wordt daarmee de schaal van het probleem niet erkend:

"Het systeem levert zoveel geld op voor financiële instanties dat die schade daarom voor lief wordt genomen. De drempel [voor cybercrime] wordt er daardoor niet hoger op."

Dr. Weulen Kranenbarg deelt deze analyse en vult aan:

"Bedrijven maken een afweging tussen gedoe en gemak: extra beveiliging, zoals twee-factor-authenticatie, kost de gebruiker meer tijd en moeite. Bedrijven kiezen blijkbaar liever voor gebruikersgemak."

## Ondermijning van vertrouwen

Wanneer Jonathan vrijkomt, staat de hulp klaar: verslavingsreclassering, opname in een zorginstelling en schuldhulpverlening. De vraag is of dit voldoende is om hem op het rechte pad te houden. Jonathan weet inmiddels hoe hij is opgespoord en kan eenvoudige maatregelen treffen om anoniem zijn misdaden voort te zetten. Hoeveel 'Jonathans' lopen er rond die wegkomen met hun daden, omdat ze die Tor-browser wél hebben geïnstalleerd?

Jonathan heeft een punt: het wordt hem inderdaad té makkelijk gemaakt. De afweging van bedrijven tussen gemak en preventie leidt tot een systemisch probleem met verstrekkende gevolgen. Want terwijl banken en webwinkels de financiële schade simpelweg afkopen, gaat er iets veel waardevollers verloren: vertrouwen.

"Er is een risico op toenemend wantrouwen in technische systemen, waardoor mensen technologie gaan mijden of de barrière om überhaupt over te stappen op digitale mogelijkheden – zoals online bankieren – hoger wordt," aldus dr. Weulen Kranenbarg.

De kostenafweging van bedrijven creëert een vicieuze cirkel: kleine cybercriminelen kunnen veelal ongestoord hun gang gaan, de politie kan de toestroom niet aan, en burgers verliezen stukje bij beetje hun vertrouwen in de digitale samenleving.

De echte schade is niet de 707 miljoen euro aan financieel verlies – het is de ondermijning van het fundament waarop onze digitale economie is gebouwd.

**Door Sytze Simonse**

**Bronnen**

[1] Rechtbank Rotterdam, 13 augustus 2025, ECLI:NL:RBROT:2025:12916. Beschikbaar via: https://uitspraken.rechtspraak.nl/details?id=ECLI:NL:RBROT:2025:12916&showbutton=true&keyword=&idx=4

[2] CBS (2025). Online criminaliteit totaal. Online veiligheid en criminaliteit 2024. https://www.cbs.nl/nl-nl/longread/rapportages/2025/online-veiligheid-en-criminaliteit-2024/7-online-criminaliteit-totaal

[3] CBS (2024). Schade van criminaliteit tegen burgers. https://www.cbs.nl/nl-nl/longread/rapportages/2024/schade-van-criminaliteit-tegen-burgers

[4] NSCR (2024). In- en doorstroom online criminaliteit (samenvatting). https://repository.wodc.nl/bitstream/handle/20.500.12832/3346/3217-In-en-doorstroom-online-criminaliteit-samenvatting.pdf?sequence=2&isAllowed=y